---
layout: default
title: Työnhakua CV-netissä vuorokauden ympäri
---

#{{ page.title }}

CV-netti on työ- ja elinkeinotoimiston tarjoama maksuton Internet-palvelu kaikille työpaikkaa vaihtaville, työttömille, opiskelijoille ja työelämänsä vasta aloittaville. Kuka tahansa voi jättää CV-nettiin avoimen työhakemuksen huolimatta siitä, onko työtön tai TE-toimiston asiakas. Palveluun tunnistautumiseen, joka vaaditaan tietosuojan vuoksi, tarvitaan verkkopankkitunnukset tai sirullinen henkilökortti. Tunnistautumisella varmistetaan, että ainoastaan työnhakija itse pääsee luomaan ja muokkaamaan häntä koskevia tietoja. Tunnistauduttuaan palveluun käyttäjä voi alkaa laatia henkilökohtaista työnhakuilmoitustaan. Ilmoituksessa työnhakija antaa itsestään täysin vapaamuotoisen kuvauksen, jonka mukaan liitetään lopuksi varsinainen ansioluettelo eli CV. Työnhakuilmoituksen voi halutessaan jättää palveluun myös nimettömänä, jolloin mahdolliset yhteydenotot ohjataan suoraan käyttäjän palveluun rekisteröimään sähköpostiosoitteeseen. Alasta riippuen työnhakija voi mahdollisesti saada työtarjouksen jo samana päivänä. Palvelun kautta työsuhde saattaa muodostua siis hyvinkin nopeasti ja odottamatta. Hakemuksen laatiminen CV-nettiin on täysin vapaaehtoista, eikä sen tekemättä jättämisellä ole vaikutuksia työnhakijan työttömyystyrvaan, ellei siitä erikseen ole sovittu hänen työllistymisuunnitelmassaan. CV-netti voi kuitenkin nopeuttaa työnhakua huomattavasti, sillä työnantajat voivat itse etsiä palvelusta sopivia työntekijöitä. Tällainen mahdollisuus kannattaa siksi ehdottomasti käyttää. Avoimen hakemuksen jättäminen ei sido CV-netin käyttäjää mihinkään, ja hän voi itse valita, mitä tietoja hakemuksessaan itsestään antaa. Käyttäjä voi halutessaan esiintyä palvelussa myös täysin nimettömästi ja pitää nimensä, osoitteensa, puhelinnumeronsa ja sähköpostiosoitteensa salassa muilta käyttäjiltä.

CV-netti on laaja työnhakijoiden ja työnantajien välinen kohtaamispaikka sekä tietopankki. Työnantajat voivat etsiä palvelusta helposti hakemiaan työntekijöitä esimerkiksi ammattinimikkeiden ja hakusanojen avulla. Ainoastaan palveluun tunnistautuneet työnantajat voivat hakea työntekijöitä CV-netin kautta tai tarkastella heidän sinne jättämiään työnhakuilmoituksia. Työnantajat voivat palvelun kautta ottaa suoraan yhteyttä lupaavanoloiseen työnhakijaan. He voivat halutessaan ottaa käyttöön myös CV-vahti –palvelun, joka lähettää työnantajalle ilmoituksen heti, kun vaatimukset täyttävä työnhakija jättää työnhakuilmoituksensa palveluun. Nykyisin CV-netissä työnhakijoiden tietoja pääsevät tarkastelemaan vain erittäin vahvalla tunnisteella palveluun kirjautuneet työnantajat.

Työnhakijan kannattaa varata CV-nettiin jätettävän hakemuksen laatimiseen riittävästi aikaa. Palveluun tulisi ensin tutustua kaikessa rauhassa. CV-netin henkilökunta opastaa ja neuvoo työnhakijoita mielellään ongelmatilanteissa. Lisäksi sivustolta löytyy erillinen ohjeosio, jossa on annettu muuta lisätietoa palvelusta sekä sen käyttöehdot. Käyttäjän olisi hyvä kerätä valmiiksi kokoon kaikki tiedot ja asiakirjat, joista haluaa hakemuksessaan kertoa, jotta työnhakuilmoituksen jättäminen sujuisi mahdollisimman jouhevasti. CV-netti tarjoaa työnhakijalle täysin vapaamuotoisen mahdollisuuden esitellä itsensä ja osaamisensa työnantajalle. Hakemuksessa tulisi kertoa laajasti ja mahdollisimman tarkasti omasta osaamisestaan, vahvuuksistaan ja työtoiveistaan mielellään hieman persoonallisella tavalla. Hakemukseen voi halutessaan liittää yhteystiedot, mutta palvelu ohjaa käyttäjälle lähetetyt tiedustelut hänen sähköpostiinsa huolimatta siitä, onko niitä ilmoitettu kirjallisesti laaditussa hakemuksessa. Hakemusta kirjoittaessaan käyttäjän kannattaa ehdottomasti tallentaa se välillä, sillä tietoturvasyistä yhteys palveluun kestää kerrallaan noin tunnin. Tallentamalla käyttäjä voi estää yhteyden katkeamisen. Kun hakemus on valmis, käyttäjä voi ladata sen sivustolle työnantajien katsottavaksi. CV-netissä tehdään jopa tuhansia hakuja vuorokaudessa, joten ilmoitus saattaa tavoittaa sopivan työnantajan jo saman päivän aikana. Työnhakija voi tehdä muutoksia ja lisäyksiä omaan hakemukseensa milloin tahansa kirjautumalla takaisin CV-nettiin.
